L’articolo 7 dello Statuto dei Lavoratori disciplina i limiti e le modalità con cui il datore di lavoro può esercitare il potere disciplinare. 
Le norme disciplinari e le relative sanzioni devono essere rese conoscibili ai lavoratori mediante affissione in un luogo accessibile a tutti[^1], affinché siano effettivamente note e applicabili. 
In assenza di tale pubblicazione, o se manca del tutto il codice disciplinare, qualsiasi sanzione eventualmente irrogata è da considerarsi nulla.

Il datore di lavoro non può comminare sanzioni disciplinari senza prima aver contestato formalmente l’addebito al lavoratore, il quale ha diritto a essere ascoltato per esporre le proprie difese. 
In questa fase, il lavoratore può farsi assistere da un rappresentante dell’associazione sindacale a cui è iscritto o a cui ha conferito mandato.

Le sanzioni devono essere commisurate alla gravità del fatto contestato, rispettando quanto previsto da contratti collettivi e accordi aziendali. 
Esistono anche limiti precisi alla severità delle sanzioni, come un tetto massimo per le multe e per i periodi di sospensione dal lavoro.

Nel caso in cui un licenziamento sia ritenuto ingiustificato, il lavoratore ha diritto alla reintegrazione nel posto di lavoro e alla corresponsione dell’intero stipendio per il periodo intercorso tra il licenziamento e il rientro effettivo in azienda.
## Contratto Collettivo
Il contratto collettivo è un accordo stipulato tra le organizzazioni sindacali dei lavoratori e le associazioni o i rappresentanti dei datori di lavoro, volto a disciplinare in modo uniforme le condizioni di lavoro all'interno di un determinato settore o ambito produttivo. 
In esso vengono definiti aspetti fondamentali come l'orario di lavoro, la retribuzione, le ferie, le modalità di assunzione e cessazione del rapporto di lavoro, oltre alle norme disciplinari, integrando e specificando quanto previsto dalla legge. 
Ha quindi una funzione regolatrice, vincolante sia per i lavoratori che per i datori aderenti alle parti firmatarie.

>[!quote] **Costituzione** (art. 39)
>L'organizzazione sindacale è libera.
>Ai sindacati non può essere imposto altro obbligo se non la loro registrazione presso uffici locali o centrali, secondo le norme di legge.
>È condizione per la registrazione che gli statuti dei sindacati sanciscano un ordinamento interno a base democratica.
> I sindacati registrati hanno personalità giuridica. Possono, rappresentati unitariamente in proporzione dei loro iscritti, stipulare contratti collettivi di lavoro con efficacia obbligatoria per tutti gli appartenenti alle categorie alle quali il contratto si riferisce.

>[!failure] Problema
> Nonostante la previsione costituzionale contenuta nell’art. 39, la mancanza di una legge che definisca le modalità con cui i sindacati possono ottenere personalità giuridica impedisce che questi contratti abbiano efficacia obbligatoria per tutti i soggetti appartenenti alla categoria a cui il contratto fa riferimento. 

In assenza di questa legge, i contratti collettivi non possono avere valore generale, ma vincolano solo le parti che li hanno sottoscritti o che vi aderiscono volontariamente. 
Per questa ragione, essi conservano natura contrattuale privata e trovano applicazione solo nei rapporti di lavoro in cui il datore di lavoro e il lavoratore si riconoscano nelle organizzazioni firmatarie o ne accettino espressamente i contenuti.

[^1]: È obbligatoria, gente ha perso cause perché  non ha affisso il foglio